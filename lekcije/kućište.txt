Premda kućište razmatramo najviše kroz estetsku notu, ono ima još nekoliko funkcionalnosti. Prvo je važno odabrati dovoljno veliko kućište kako bismo mogli u njega staviti sve željene komponente, pri tome prvenstveno mislimo na dovoljno prostora za matičnu ploču te na grafičku karticu koja, ukoliko je iz snažnijeg razreda, vrlo lako može biti poprilično velika. Nadalje, želimo imati dovoljno mjesta za diskove. Iznimno je praktično da nam je kućište opremljeno svim priključcima koje koristimo svakodnevno s prednje strane, poput USB utora, te priključka za slušalice. Uloga dobrog kućišta je i ta da efektivno dovodi hladan zrak u kućište, a topao izbacuje iz njega. Kvalitetna kućišta će biti opremljena tihim i kvalitetnim hladnjacima koji neće stvarati puno buke u radu, imat će izvedenu pripremu za jednostavnije fiksiranje komponenti, te predviđeno dovoljno mjesta za kablove koji se koriste za spajanje komponenti.